## Monument, 2006, Caleb Larsen [+](http://www.siusoon.net/dat/2008/10/08/inspiring-work-monument-if-it-bleeds-it-leads-2006-by-caleb-larsen/)
![gdocP5](http://i.imgur.com/TMwsA2c.jpg)<br><br>

***

**What is - cosa è?**     
     
 “Monument” è in estrema sintesi un’installazione che mostra il numero di omicidi in tempo reale. Di fatto è un’opera provocatoria di Caleb Larsen che stimola l’osservatore ad una riflessione sull’indifferenza degli utenti davanti alle notizie di uccisioni.  
Il congegno a cui fa capo cerca automaticamente i titoli delle principali notizie riguardanti gli omicidi nell’intervallo di tempo assegnato. Questa automazione riesce a mettere in evidenza l’impressionante quantità di violenza priva di senso che viene trascurata su base quotidiana.
L’opera, realizzata nel 2006, pone lo spettatore - ignaro del suo significato - al centro di una stanza priva di segnali o spiegazioni, sul cui soffitto è appeso un cubo trasparente pieno di minuscole palline gialle che, a cadenza imprecisata, cadono a terra. 
Le palline gialle rappresentano le vittime di omicidi, ma i visitatori lo apprendono solo in un secondo momento, inizialmente attratti dall’aspetto apparentemente ludico del congegno. Le piccole sfere, staccandosi dalla scatola rotolano a terra, rappresentando non solo l’evento criminoso in sé, ma anche la “notizia” della morte. 
Appreso trattarsi di vittime di omicidi, agli occhi degli spettatori le palline perdono il loro significato ludico per acquistarne uno etico: le palline cadono a terra con preoccupante frequenza, in mille direzioni diverse e con traiettorie prive di senso, come gli eventi criminosi che rappresentano. 
Questa installazione permette di constatare in tempo reale il numero degli omicidi commessi in base alle notizie estrapolate dal congegno a cui fa capo, ma – su piano concettuale – rappresenta un “monumento” alla memoria dei caduti della violenza priva di senso. 
La caduta continua delle palline gialle rende l’installazione un’opera dinamica che consacra le vittime di omicidi, le quali dopo essere tristemente assurte ai titoli di cronaca nera, tornano – nell’indifferenza generale - al loro uniforme anonimato.  
La caduta a terra delle palline si configura inizialmente come un gioco fino a quando il fruitore non ne scopre il terribile reale significato. Da questo punto di vista l'installazione non ha un’immediatezza comunicativa, in quanto obbliga il fruitore a compiere uno sforzo intellettivo per coglierne il senso effettivo.
L’intero congegno richiama provocatoriamente l’attenzione sull’atteggiamento di comune rassegnazione o addirittura di indifferenza della società contemporanea difronte all’inarrestabile susseguirsi delle notizie di cronaca nera riguardanti l’uccisione di persone.
 

***

**How it work - come funziona?**   
      
La scatola trasparente appesa al soffitto è in materiale acrilico e contiene circa 100.000 palline gialle di plastica del diametro di 6mm, sul genere di quelle utilizzate per le pistole ad aria compressa. 
La scatola trasparente è cablata su un computer che utilizza un software personalizzato: un algoritmo analizza continuamente, tramite Google News, i titoli di oltre 4.500 articoli di cronaca nera in lingua inglese da tutto il mondo, alla ricerca di notizie di omicidi. Ogni volta che trova una notizia del genere, l’algoritmo rileva il numero delle persone uccise e lo mette a confronto con altri articoli, in modo da garantire la veridicità del numero estrapolato; una volta verificato il numero delle persone uccise, istruisce un meccanismo collegato alla scatola trasparente appesa al soffitto, che fa cadere un corrispondente numero di palline gialle. L’installazione dura circa 3/4 mesi e ogni mese vengono rilasciate in media circa 20 mila palline.
  
***      

**What does it mean - cosa significa?**   

Il significato di quest’opera non è solo quello di mettere in evidenza l’elevato numero di omicidi e la preoccupante frequenza con cui avvengono: l’installazione fa emergere altri aspetti, in particolare induce ad una riflessione etica sull’indifferenza e/o la superficialità con cui involontariamente si accolgono le notizie di omicidio.  
Rendendo visibili in tempo reale le vite spezzate dalla violenza, il progettista innesca nello spettatore una riflessione etica sulla capacità o meno di guardare oltre il proprio microcosmo e di rapportarsi alla tragedia altrui con sana e consapevole partecipazione emotiva. 
L’opera collega di fatto l’uccisione di 100.00 vittime accomunate dallo stesso destino, alla caduta in forma anonima di 100.000 palline tutte uguali, la cui impersonalità e uniformità estetica è espressione sintomatica dell’assenza di un reale coinvolgimento emotivo da parte della generalità delle persone, difronte alle notizie di omicidio: questo dovrebbe indurre a riflettere sull’egoismo e l’apatia che purtroppo connotano la società contemporanea. 
La dimensione minuscola della pallina, del diametro di 6 mm, rispecchia il valore irrisorio dato alla vita umana dal gesto criminale di chi la spezza. Le palline, tutte uguali per dimensioni e colori e quindi “anonime”, ricordano con quanta facilità si dimenticano i nomi e i volti delle vittime una volta passato il clamore della notizia dell’uccisione diffusa dai mass media.  
Dato che la caduta di una pallina di fatto rappresenta una vittima, l’opera obbliga l’osservatore a mettere in atto un processo inverso: rinunciare all’iniziale visione ludica delle tante palline che cadono a terra; attribuire a quelle stesse palline il reale significato di vite spezzate; anteporre al vacuo desiderio di gioco la dura consapevolezza della reale notizia di morte; sperare inutilmente che – almeno nella frazione di tempo in cui si è spettatori dell’opera – nessuna pallina cada.


***
     
**What if - cosa succederebbe se?**   
    
Occorre tenere presente che l'arte è essenzialmente punto di vista e che anche l’installazione in esame risulta principalmente un prodotto di tale visione, in quanto esprime un'idea “sensibile” del suo progettista. 
Non è chiaro se Larsen ha realizzato l’opera in esame con intenzioni puramente artistiche, ma è certo che questo tipo di installazione mette lo spettatore ignaro e convinto di osservare un gioco, difronte ad un contesto di morte. Per farlo utilizza un congegno dall’aspetto innocuo (semplici palline che cadono a terra), per cui l’impatto emotivo dell’opera nasce proprio dalla presa di coscienza che - in realtà - ogni pallina è la vittima di un omicidio. 
L’opera, dunque, risulta potenziata dallo “shock” della rivelazione, grazie alla quale lo stato di incoscienza ludica (l’indifferenza/superficialità) dell’utente si trasforma nella sua presa di coscienza. Per garantire che si verifichi questo “shock”, nessuno dei materiali utilizzati, dalla scatola trasparente, ai pallini gialli, allo sfondo asettico, devono già fare presagire che ogni pallino caduto a terra possa rappresentare un omicidio realmente consumato.
Cosa succederebbe, dunque, se l’aspetto dei materiali, la scelta dei colori, dei suoni, dello sfondo, fossero tali da permettere al visitatore di intuire che l’opera parla in realtà di morte? Probabilmente l’opera perderebbe una parte del suo significato, in particolare quello che mira a denunciare l’indifferenza involontaria, la superficialità, l’apatia o l’assuefazione con cui oggigiorno vengono accolte le notizie di cronaca nera, anche di particolare gravità.
Proprio riguardo al tema dell’indifferenza, cosa succederebbe se, oltre alle palline gialle, nel contenitore fossero collocate anche palline rosa e l’algoritmo potesse così connotare le vittime di femminicidio?  La differente colorazione del manto di palline cadute a terra potrebbe costituire una mappa ancor più significativa. Molti utenti – data l’elevata sensibilità manifestata oggigiorno verso il deprecabile fenomeno della violenza di genere - potrebbero mostrare ancora più interesse per questo tipo di installazione.
Cosa succederebbe, infine, se venisse data, prima dell’accesso del visitatore, una maggiore informazione sul significato del progetto e delle singole palline che cadono a terra? Probabilmente l’opera perderebbe tutta la sua specificità artistica, per assumerne una meramente didascalica. 
 


------------

**RIFERIMENTI**
     
•	*Au Panthéon  JR* [+](http://www.jr-art.net/projects/inside-out-au-pantheon)<br>
![gdocP5](http://i.imgur.com/fck1fyo.jpg)<br>
L'artista francese JR crea la sua installazione “Au Panthéon” al Panthéon di Parigi, un tempio laico che contiene i resti di illustri
e storici cittadini francesi. Centinaia di ritratti in bianco e nero raccolti ed installati formando un collage che ricopre pavimento e parte del soffitto del tempio. 
    
 
•	*Memoriale per gli ebrei assassinati d'Europa* [+](https://it.wikipedia.org/wiki/Memoriale_per_gli_ebrei_assassinati_d%27Europa)<br> 
![gdocP5](http://i.imgur.com/SNf8W0U.jpg)<br>
 Il Memoriale per gli ebrei assassinati d'Europa, è un memoriale situato nel quartiere Mitte di Berlino, progettato dall'architetto Peter Eisenman, assieme all'ingegnere Buro Happold, per commemorare le vittime della Shoah. Il Memoriale è composto da un campo di 2.711 stele.


•	*Maurizio Mochetti, Palle, 1988* [+](http://www.mauriziomochetti.it/portfolio/palle/)<br>
![gdocP5](http://i.imgur.com/ZPiLi0N.jpg)<br>
Una linea di luce laser è proiettata lungo un perimetro orizzontalmente. Sfere di diverse dimensioni sono disposte su un piano all’interno dell’area perimetrale ed intercettano la luce frammentando la proiezione della linea.



•	*Installazione cinetica al World Expo Shanghai nel 2010 in China.* [+](http://www.notcot.org/post/34651/Video-of-FTSIs-Ball-Grid-Array-kinetic-installation-in-/)<br>
![gdocP5](http://i.imgur.com/GfPpGwJ.jpg)<br>



•	*BMW Kinetic sculpture* [+](http://www.coolhunting.com/culture/bmw-kinetic-scu)<br>
![gdocP5](http://i.imgur.com/hFhPk3J.jpg)<br>
Il progetto utilizza 714 sfere metalliche che sono sospese singolarmente su corde appena visibili, creando una massa amorfa apparentemente senza peso. Ogni palla si abbassa e si ritrae in modo indipendente consentendo di ricreare qualsiasi forma. L'installazione ricrea forme di modelli d’auto BMW e la loro evoluzione in 90 anni di storia. 
